---
title: Projecten
permalink: "/projecten"
layout: projecten
description: Een korte uitleg, zichtbaar op de website en op google.
banner: "/uploads/L1000152.JPG"

---
### Nieuwe Natuur Oostkant Dronten

![](/uploads/Logo gemeente Dronten.JPG)

De provincie Flevoland heeft in 2013 het Programma Nieuwe Natuur opgezet. Overheden en  (agrarische) ondernemers werden uitgedaagd om op een ondernemende manier nieuwe natuur te realiseren. De gemeente Dronten heeft hierop 'ingetekend'. Met een aantal agrarische ondernemers en Staatsbosbeheer is een plan gemaakt om 69 ha nieuwe natuur te ontwikkelen en deels open te stellen voor recreanten.

Als proces- en projectbegeleider begeleid ik in opdracht van de gemeente de realisatie van deze nieuwe natuur. Er wordt een uitvoeringsovereenkomst tussen ondernemers en gemeente ontworpen en getekend. Daarna komt de verder detaillering van de plannen aan de orde, het gesprek met de omgeving en de bestemmingsplanprocedure. Als dat is afgerond kan de uitvoering ter hand worden genomen en het beheer gestart.

### De AmerkantOp

![](/uploads/logo AmerkantOp.jpg)

Medio 2018 hebben enkele agrarische en andere ondernemers het initiatief opgepakt om een gebiedsproces op te starten in West-Brabant; globaal het gebied tussen Geertruidenberg en Moerdijk (de Amerstreek).

Samen met Xander Beks begeleid ik een proces om antwoorden te vinden op vraagstukken die er zijn rondom de agrarische sector op het gebied van biodiversiteit, klimaatverandering, duurzame energie, lage inkomsten et cetera.

We streven ernaar om landbouw, natuur, landschap, recreatie, toerisme, regionaal voedsel, duurzame energie en educatie meer met elkaar te integreren en samen te laten werken. Het doel is om een breder waardemodel en om waardeketens te creëren voor het gebied, de bewoners en de ondernemers: hogere inkomsten op een bredere basis voor de agrariërs, beter voor bodem en biodiversiteit, meer beleving voor bewoners en toeristen en inspelend op vraagstukken rondom klimaatverandering.

In de eerste plaats willen we met de bewoners en de gebruikers van het gebied een visie formuleren voor de toekomst, waarbij we de agrarische sector in het middelpunt plaatsen.  Op die manier willen we handreikingen maken voor een vernieuwd agrarische ondernemerschap, nieuwe samenwerkingen en businessmodellen en interactie met streekhouders in het gebied.

### Nieuwe functies voor agrarische erven

In het landelijke gebied zijn veel gestopte agrarische bedrijven. Veel agrarische ondernemers overwegen om te stoppen. De provincie Noord-Brabant stelt met VABIMPULS vouchers beschikbaar aan deze ondernemers om met deskundigen en specialisten te zoeken naar  alternatieve functies voor erf en de gebouwen en een connectie met de omgeving.

Als deskundige begeleid ik diverse ondernemers in hun zoektocht naar een nieuwe invulling voor het erf.

* Een bedrijf wil zich ontwikkelen naar een multifunctionele locatie waar carnavalswagens gebouwd worden, wat een knooppunt wordt voor distributie van regionaal voedsel en een uitvalsbasis is om de omgeving te ontdekken. Tevens een verzamelgebouw voor kleine bedrijfjes en start ups.
* Een melkveehouder met een relatief jonge stal wil een stapje terug doen en zoekt een alternatieve invulling van zijn stal en hulp bij het maken van de juiste (fiscale) keuzes.
* Eigenaren van een paardenpension zijn op leeftijd en willen hun bedrijf verkopen. Er zijn gegadigden die er een zorgconcept van willen maken. De vraag is of dat mogelijk is met specialisten uitgezocht.
* Een varkensbedrijf staat deels leeg omdat het verouderd is. De vraag komt op wat er mogelijk is op deze locatie als het gehele varkensbedrijf stopt. Er zijn diverse ideeën, waaronder een ambitieus plan om oude tijden te laten herleven met de herbouw van een archeologische monument (een burcht) voor wonen, extensief wonen eromheen, nieuwe natuur en extensieve recreatie.
* Een van de stallen van een varkensbedrijf moet binnen enkele jaren gerenoveerd worden. De ondernemers lopen tegen de 60; investeren is niet meer rendabel te maken. Wat dan? Dat onderzoeken we nu.
* Een melkveebedrijf ligt in de omgeving van een monumentaal gebouw voor opslag, waarvoor een herbestemming is beoogd met woningen. Echter, de geurcirkel van het melkveebedrijf verhindert deze mogelijkheid. Onderzocht wordt of er voor het melkveebedrijf ook een andere, rendabele, functie gevonden kan worden, zodat het de ontwikkeling bij de buren doorgang kan vinden.

### Natuurinclusieve landbouw met burgerparticipatie (POP3-project)

Agrarische ondernemers willen over het algemeen meer doen met natuurinclusieve landbouw, maar de hoge grondprijzen en kleine marges maken dat erg moeilijk. Met dit project gaan we op zoek naar mogelijkheden om burgers en bedrijven samen te laten werken met agrarische ondernemers om die omslag naar natuurinclusieve landbouw te kunnen maken. Bijvoorbeeld door betaling voor een bepaald beheer of een gedeeld eigendom van grond waardoor er geld vrijkomt voor de boer. Enkele modellen modellen worden juridisch, financieel, fiscaal en organisatorisch worden uitgewerkt. Minimaal één model krijgt een  toets in de praktijk met een stevig communicatietraject om investeerders te werven.

### Warme sanering varkenshouderij

![](/uploads/logo_barneveld.png)

Eind augustus 2019 opent de landelijk stimuleringsregeling 'warme sanering varkenshouderij'.  Varkenshouders die veel hinder veroorzaken of om een andere reden geen ontwikkelingsmogelijkheden meer  zien of hebben kunnen zich opgeven om met financiële steun te stoppen. Voor de gemeente Barneveld ben ik de contactpersoon voor de agrarische ondernemers en andere partijen  die hiermee te maken krijgen. Tevens coördineer ik dat de gemeentelijke organisatie klaar is om allerlei vragen die op de gemeente af gaan komen te beantwoorden en procedures in gang te zetten.